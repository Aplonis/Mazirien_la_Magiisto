<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>Liejn la Vojiranto</title>

<meta name="author" content="Jack Vance"/>
<meta name="copyright" content="2014, Ĝan Ŭesli Starling"/>
<meta name="description" content="Translation of Liejn the Wayfarer by Jack Vance into Esperanto. One of several such translations with all non-beginner vocabulary hyperlinked to dictionary definitions."/>
<meta name="keywords" content="esperanto, traduko, tradukoj, komencanto, komencantoj, Mistera Sturno, Jack Vance, Starling"/>
<link rel="stylesheet" href="styles/starling.css" type="text/css"/>
<link rel="stylesheet" href="styles/fonts.css" type="text/css"/>
</head>
<body>

<svg xmlns="http://www.w3.org/2000/svg" xmlns:xlink="http://www.w3.org/1999/xlink" version="1.1" width="100%" height="100%" viewBox="0 0 600 800" preserveAspectRatio="xMidYMid meet">
<image width="600" height="800" xlink:href="images/01-04.png"/>
</svg>

<h2>Ĉapitro 4</h2>
<h3>Liejn la Vojiranto</h3>

<p>Tra la malhela arbaro venis Liejn la Vojiranto, marŝante laŭ la ombroplenaj maldensejoj kun kapriola, malpez-pieda paŝado. Li fajfis, li kantis, li montris sian animan ĝojon. Ĉirkaŭ fingro li girigis etan prilaboritan bronzan cirklaĵon gravuritan per angulaj densaj skribaĵoj, nun nigre makulitaj.</p>

<p>Per tre ega bonŝanco li ĝin estis trovinta, ĉirkaŭ-tenanta radikon de antikva <a id="taksus" href="01-V.xhtml#taksus">taksuso.</a> Ĝin liber-tranĉante, li ekvidis skribaĵojn sur la interna faco — krudaj fortaj simboloj, sendube la sorĉilaro de potenca antikva runo… Plej saĝe estus, ke li portu ĝin al magiisto, ke ĝi estu testata pri sorĉeco.</p>

<p>Liejn grimace ridetis. Argumentoj kontraŭis tian elekton. Foje ŝajnis kvazaŭ ĉiuj vivantaj estuloj konspiras por lin ĉagrenigi. Nur ĉi matene, la spic-vendisto — kian tumulton li faris mortante! Kiel senzorge li estis ŝsprucinta sangon sur la virkok-krestajn ŝuojn de Liejn! Tamen, pensis Liejn, ĉiu malplaĉaĵo kunportis rekompencon. Elfosante la tombon li trovis la bronzan ringon.</p>

<p>Kaj la animstato de Liejn tiam suprenflugis; li ridis en pura ĝojo. Li eksaltis, saltadis. Lia verda mantelo flagradis malantaŭ li, la ruĝa plumo en lia kapo briletis kaj pulsis… Sed tamen — Liejn malrapidigis sian paŝadon — li estis neniom pli proksima al solvo de la mistero de la magio, se magion la ringo posedis.</p>

<p><i>Eksperimentu,</i> jen la vorto!</p>

<p>Li haltis kie la ruben-kolora sunlumo <a id="oblikv" href="01-V.xhtml#oblikv">oblikvis</a> malsupren sen obstaklo de alta foliaro, ekzamenis la ringon, sekvis la simbolojn per fingra ­ungo. Li trarigardis. Estis filmo apenaŭ ­videbla, <a id="flagr" href="01-V.xhtml#flagr">flagreto?</a> Li tenis ĝin je braka distanco. Klare, ĝi estis kroneto. Li detiris sian ĉapelon, metis la cirklon sur sian brovon, supren­ruligis siajn grandajn orajn okulojn… Strange. Ĝi glitis malsupren ĝis liaj oreloj. Ĝi kliniĝis antaŭen preter liaj okuloj. Mallumo. Panike Liejn ĝin unge detiris… Bonza ringo, diametre granda je larĝo de mano. Strange.</p>

<p>Li provis refoje. Ĝi glitis malsupren ĉirkaŭ lia kapo, liaj ŝultroj. Lia kapo estis en la mallumo de stranga aparta spaco. Rigardante malsupren, li vidis, ke la bordo de ekstera lumo malleviĝis kun la ringo.</p>

<p>Malrapide malsupren… Nun ĝi ĉirkaŭis liajn maleolojn — kaj en subita paniko, Liejn ektiris la ringon supren de ĉirkaŭ lia korpo, eniris palpebrumante la brun-­ruĝan lumon de la arbaro.</p>

<p>Li vidis blu-blankan, verd-blankan flagradon kontraŭ la foliaro. Estis Tŭik-viro, rajdanta libelon, kun lumo flagre rebrile flagranta de sur la libelaj flugiloj.</p>

<p>Liejn alvokis akre, “Jen, sinjoro! Jen, sinjoro!”</p>

<p>La Tŭik-viro direktis sian rajdbeston por ke pi sidiĝu sur branĉeto. “Nu, Liejn, kion vi deziras?”</p>

<p>“Rigardu nun, kaj memoru tion kion vi vidos.” Liejn tiris sur si la ringon ĉe kape, malsuprenigis ĝin ĝis la piedoj, levis ĝin retroe supren. Li suprenrigardis la Tŭik-viron, kiu maĉadis folion. “Kaj kion vi vidis?”</p>

<p>“Mi vidis, ke Liejn malaperis de vivula rigard-kapablo — escepte de la ruĝaj kurbaj pintoj de liaj ŝuoj. Ĉio cetere estis tia kia aero.”</p>

<p>“Ha!” Kriis Liejn. “Pensu pri tio! Ĉu vi iam ajn vidis samaĵon?”</p>

<p>La Tŭik-viro demandis senzorge, “Ĉu vi havas salon? Mi volas havi salon.”</p>

<p>Liejn haltigis abrupte sian jubiladon, alrigardis detale la Tŭik-viron.</p>

<p>“Kiajn novaĵojn vi portas al mi?”</p>

<p>“Tri <a id="exrb" href="01-V.xhtml#exrb">érboj</a> mortigis Floreĝiz-on la Sonĝ-konstruiston, kaj rompis ĉiujn liajn bobelojn. La aero super la domego estis kolora dum multaj minutoj pro la disflugantaj fragmentoj.”</p>

<p>“Unu gramon.”</p>

<p>“Lordo Kandajv la Ora konstruis boategon el gravurita mó-ligno, alta je dek mezuroj, kaj ĝi flosas sur la Rivero Skaŭm’ cele al la ŝipkurado, plena de valoraĵoj.”</p>

<p>“Du gramojn.”</p>

<p>“Ora sorĉistino nomata Léta venis por vivi sur Herbejo Tambro. Ŝi estas kvieta kaj tre bela.”</p>

<p>“Tri gramojn.”</p>

<p>“Sufiĉe,” diris la Tŭik-viro, kaj kliniĝis antaŭen por rigardi dum Liejn pesis la salon en eta pesilo. Li pakis ĝin en etaj pend-poŝoj ambaŭflanke de la ripo-surfaca <a id="torak" href="01-V.xhtml#torak">torako,</a> ekflugigis la insekton aeren kaj abrupte forflugis tra la arbaraj <a id="volb" href="01-V.xhtml#volb">volboj.</a></p>

<p>Fojon plu Liejn provis sian bronzan ringon, kaj ĉi foje tiris ĝin tute preter siaj piedoj, elpaŝis ĝin kaj suprenportis la ringon en la malumon tenante ĝin apud si mem. Kia mire bonega sekurejo! Truo kies enirejo povus esti kaŝata ene de la truo mem! Oni tiru malsupren la ringon ĝis siaj piedoj, enpaŝu, retiru ĝin supren ĉirkaŭ la korpo kaj eliru denove en la arbaron kun malgranda bronza ringo en sia mano.</p>

<p>“Ho! kaj nun mi foriru al Herbejo Tambro por vidi la belan oran sorĉistinon.”</p>

<p>Ŝia dometo estis simpla konstruaĵo el inter­plektitaj <a id="fragmit" href="01-V.xhtml#fragmit">fragmitoj</a> — malalta duonsfero kun du rondaj fenestroj kaj malalta pordo. Li ekvidis, ke Léta estis ĉe la lageto, nud-gamba inter la akvo-fragmitoj, ĉasante ranojn por sia vepermanĝo. Blanka <a id="kitel" href="01-V.xhtml#kitel">kitela</a> robo estis supren­fiksita strikte ĉirkaŭ ŝiaj kruroj; rigide senmove ŝi staris kaj la malhela akvosurfaco ondetis en cirkloj for de ŝiaj nedikaj genuoj.</p>

<p>Ŝi belis pli ol Liejn estus povinta imagi, kvazaŭ unu el la disigitaj bobeloj de Floreĝiz estus rompinta surakve ĉi tie. Ŝia haŭto estis pala kremo kirlite ora, ŝia hararo el ia pli densa oro. Ŝiaj okuloj estis tiaj, kiaj tiuj de Liejn mem, grandaj oraj globoj, kaj la ŝiaj estis larĝe apartaj, iomete klinitaj.</p>

<p>Liejn alpaŝis kaj starigis sin ĉe la ter-akva bordo. Ŝi supren­rigardis timetigita, ŝia matur-frukta buŝo duone malferma.</p>

<p>“Vidu, ora sorĉistino, jen Liejn. Li venis por bonvenigi vin al Tambro; kaj li ofertas al vi sian amikecon, sian amon…”</p>

<p>Léta kliniĝis suben, kuleris manplenon da ŝlimo el la ter-akva bordo kaj surĵetis ĝin al lia vizaĝo.</p>

<p>Kriante la plej violentajn blasfemojn, Liejn viŝis purige siajn okulojn, sed la pordo jam frape fermiĝis.</p>

<p>Liejn paŝis al la pordo, pugne martelegis sur ĝi.</p>

<p>“Malfermu kaj montru vian sorĉistinan vizaĝon, aŭ mi bruligos la dometon!”</p>

<p>La pordo malfermiĝis, kaj la junulino elrigardis, ridanta. “Kion nun?”</p>

<p>Liejn eniris la dometon kaj sin ĵetis al la virineto, sed dudek maldikaj stangoj al li akcelis, dudek pintoj pikantaj al lia brusto. Li haltis, brovoj levitaj, buŝo nervoze movetiĝanta.</p>

<p>“Masupreniĝu, ŝtaloj,” diris Léta. La tranĉiloj ekforiris de vido. “Tiel facile mi povus celi vian vivpovon,” diris Léta, “se mi estus volinta.”</p>

<p>Liejn malridetis kaj frotis sian mentonon kvazaŭ pensanta. “Vi komprenas,” li diris konvinkcele, “kiel stultas la konduto kiun vi faras. Liejn estas timita de tiuj kiuj timas timon, amata de tiuj kiuj amas amon. Kaj vi — ” liaj okuoloj aprezis la oran gloron de ŝia korpo “ — vi tiom maturas kiom dolĉa frukto, vi amemas, vi briletadas kaj tremblas pro ampleno. Vi plaĉas al Liejn, kaj li spezos multan varmetecon sur vi.”</p>

<p>“Ne, ne,” diris Léta, kun malrapida rideto. “Vi tro hastas.”</p>

<p>Liejn alrigardis ŝin kun surprizo. “Ĉu vere?”</p>

<p>“Mi estas Léta,” diris ŝi. “Mi estas ĉio kion vi diris. Mi fermentas, mi brulas, mi bolas. Malgraŭ tio mi povas havi nenian amanton krom tiu kiu estis al mi servinta. Li devas esti brava, rapida, ruza.”</p>

<p>“Mi estas li,” diris Liejn. Li mordadis sian lipon. “Ne kutime estas tiel ĉi. Mi malŝategas tiun ĉi sendecidemon.” Li antaŭiris je unu paŝo. “Venu, lasu ke ni — ”</p>

<p>Ŝi retropaŝis for. “Ne, ne. Vi forgesas. Kiel vi estis min servinta, kiel vi estis gajninta la rajton pretendi mian amon?”</p>

<p>“Absurdeco!” tondris Liejn. “Rigardu min! Atentu mian perfektan gracon, la belecon de miaj formo kaj vizaĝo, miaj grandaj okuloj, tiom oraj kiom la viaj, miaj memevidentaj volo kaj povo… Estas vi kiu pli dece servus al mi. Mi insistas ke estu tiel.” Li malleviĝis por sidiĝi sur malalta klinseĝo. “Virino, donu al mi vinon.”</p>

<p>Ŝi kapneis. “En mia eta kupola domo ne eblas ke oni min perfortu. Eble ekstere, sur Herbejo Tambro — sed interne ĉi tie, inter miaj bluaj kaj ruĝaj <a id="kvast" href="01-V.xhtml#kvast">kvastoj,</a> kun dudek tranĉiloj el ŝtalo atendantaj mian vokon, vi devas obei min. Do elektu. Aŭ leviĝu kaj iru, por neniam reveni, aŭ konsentu ke vi min servos per unu eta misio, kaj poste havu min kaj ĉiom mian aman ardon.”</p>

<p>Liejn sidadis rekte kaj rigide. Stranga estulino, la ora sorĉistino. Sed, ja vere, ŝi valoris je iom da ekzerco, kaj li ŝin devigus pagi kontraŭ ŝia impertinenteco.</p>

<p>“Nu, akceptite,” li diris milde. “Mi vin servos. Kion vi deziras? Juvelojn? Mi povas sufoki vin en perloj, blindigu vin per diamantoj. Mi havas du smeraldojn tiom grandaj kiom via pugno, kaj ili similas al verdaj oceanoj, en kiuj la rigardo kaptiĝas kaj vagas senilime inter vertikalaj verdaj prismoj…”</p>

<p>“Ne, neniuj juveloj — ”</p>

<p>“Iun malamikon, eble. Ah, tiel simple. Liejn mortigos por vi dek homojn. Du paŝojn antaŭen, glav­puŝon — <i>tiel</i>!” Li antaŭsaltis. “Kaj spiritoj ekiros plenĝoje supren tiel kiel bobeloj en glaso da medo.”</p>

<p>“Ne. Mi deziras neniajn mortigojn.”</p>

<p>Li kliniĝis malantaŭen, malridetanta. “Kion do?”</p>

<p>Ŝi paŝis al la malantaŭo de la ĉambro kaj tiris al drapiraĵo. Ĝi svingiĝis flanken, montrante oran tapiŝon. La sceno estis de valo bordita de du krutaj montoj, larĝa valo tra kiu serena rivero fluadis, preterpasante kvietan vilaĝon kaj tiele en arbareton. Ora estis la rivero, oraj la montoj, oraj la arboj — oroj tiom variaj, tiom belplenaj, tiom subtilaj ke la efiko estis kvazaŭ multkolora pejzaĝo. Sed la tapiŝo estis krude fortranĉita en ĝia mezo.</p>

<p>Liejn trovis la ĉarmon deliriga. “Ekskvizite, ekskvizite…”</p>

<p>Léta diris, “Montriĝas la Magia Valo de Arivénto. La alian duonon oni de mi ŝtelis, kaj ĝia reakiro estas la servo kion mi deziras de vi.”</p>

<p>“Kie troviĝos la alia duono?” demandegis Liejn. “Kiu estas la fiulo?”</p>

<p>Nun ŝi rigardis lin stude. “Ĉu vi iam ajn aŭdis pri Ĉún? Ĉún la Neevitebla?”</p>

<p>Liejn konsideris. “Ne.”</p>

<p>“Li ŝtelis la duonon de mia tapiŝo, kaj pendigis ĝin en marmora halo, kaj tiu halo estas en la ruinaĵoj situantaj norde de Kajin.”</p>

<p>“Ha!” murmuris Liejn.</p>

<p>“La halo estas apud la Placo de Flustroj, kaj markiĝis pere de klina kolono kun nigra medaliono de fenikso kaj du-kapa lacerto.”</p>

<p>“Mi iras,” diris Liejn. Li malsidiĝis. “Unu tagon por iri al Kajin, unu tagon por ŝteli, unu tagon por reveni. Tri tagojn.”</p>

<p>Léta sekvis lin ĝis la pordo. “Singardu kontraŭ Ĉún la Neevitebla,” ŝi flustris.</p>

<p>Kaj Liejn forpaŝis fajfante, la ruĝa plumo saltetanta en lia verda ĉapelo. Léta rigardis lin, poste turniĝis kaj malrapide alproksimiĝis la oran tapiŝon. “Ora Arivénto,” ŝi flustris, “mia koro ploras kaj doloras sopire al vi…”</p>

<p class="center">
	<img class="break" alt="***" src="images/break.png"/>
</p>

<p>La Derno estas pli rapida, malpli dika rivero ol la Skaŭm, ĝia pli matura fratino fluanta pli sude. Kompare al la Skaŭm kiu fluas malstrebe tra larĝa valego, purpura pro ĉeval-floroj, makulite blanka kaj griza de disfalantaj kasteloj, la Derno tranĉis per sia fluo krutflankan kanjonon, superklinita de arbaraj klifoj.</p>

<p>Praa silika vojo de antaŭ longe sekvis la irejon de la Derno, sed nun la pavimo estas entranĉita de la rivera vagado, tiel ke Liejn, surpaŝanta la vojon al Kajin, foje devis forlasi la vojon kaj ĉirkaŭiri tra kreskaĵoj el dornoj kaj tub-gresoj kiuj fajfadis en la venteto.</p>

<p>La ruĝa suno, drivante trans la universo kiel maljuna viro rampanta al sia morto-lito, pendiĝis malalte apud la horizonto kiam Liejn atingis Porfiran Cikatron, transrigardis al blank-jura Kajin kaj la blua Golfo Sanrealo posta.</p>

<p>Tuj sube estis la bazaro, intermiksaĵo de budoj vendantaj frukton, tranĉaĵojn de pala viando, moluskojn el la ŝlima golfbordo, mallumajn botelojn da vino. Kaj la kvietaj homoj de Kajin moviĝis inter la budoj, aĉetantaj siajn vivtenaĵojn, portantaj tion sengarde al siaj ŝtonaj ĉambroj.</p>

<p>Post la bazaro situis aro da altaj ruinaj kolonoj, kvazaŭ rompitaj dentoj — gamboj de la stadiono konstruita ducent futojn super la grundo fare de Freneza Reĝo Ŝen; post tio, en arbareto de laŭroj, la vitreca kupolo de la palaco videblis, de kie Kandajv la Ora regis Kajinon kaj tiom multe da Askolajs kiom oni povis vidi de altrigardejo sur Porfira Cikatro.</p>

<p>La Derno, ne plu klara en sia fluaĵo, verŝadis tra retejo el mucidaj kanaloj kaj subteraj tuboj, kaj fine trasorbiĝis preter putriĝantaj kajoj enire al la Golfo Sanrealo.</p>

<p>Liton por la nokto, pensis Liejn; pritrakti la aferon je venonta mateno.</p>

<p>Li saltadis malsupren laŭ la zigzagaj ŝtupoj — tien, reen, tien, reen — kaj fine eniris la bazaron. Kaj nun li surmetis gravan aspekton. Liejn la Vojiranto ne estis nekonata en Kajin, kaj multaj estis sufiĉe malicaj por celi al li malbonon.</p>

<p>Li iradis sobre en la ombro de la Muro Pámono, turniĝis por trairi ŝtone pavimitan straton, ambaŭflankita de malnovaj lignaj domoj lumantaj per bruna koloro simila al malnova ŝtump-akvo en la radioj de la malsupreniranta suno, kaj tiele aliris etan placon kaj la altan ŝtonan facon de la Gastejo de l’ Magiisto.</p>

<p>La gastigisto, malgranda grasa viro, malĝoj-okula, kun eta grasa nazo samforma je sia korpo, estis skrapanta cindrojn el la fajrujo. Li rektigis la dorson kaj rapidis por aliri la malantaŭon de la kontoro de sia eta alkovo.</p>

<p>Liejn diris, “Ĉambron, bone-ventita, kaj vespermanĝon el fungoj, vino kaj ostroj.”</p>

<p>La gastiganto riverencis humile.</p>

<p>“Certe, sinjoro — kaj kiel vi pagos?”</p>

<p>Liejn malsuprenĵetis ledan sankon, ĉi matene prenitan. La gastigisto levis siajn brovojn plezure je la bonodoro.</p>

<p>“La pistilitaj burĝonoj de la spáso-arbusto, portita de fora lando,” diris Liejn.</p>

<p>“Bonege, bonege… Vian ĉambron sinjoro, kaj vian vespermanĝon tuj prezentiĝos.”</p>

<p>Dum Liejn manĝis, kelkaj aliaj gastoj de la domo aperis kaj sidiĝis antaŭ la fajro kun vino, kaj la parolado grandiĝis, kaj temis pri sorĉistoj de la pasinteco kaj la grandaj tagoj de magio.</p>

<p>“Granda Fandeal konis sciaron nun-forgesitan,” diris unu maljuna viro kun hararo tinkturita oranĝe. “Li ligis blankajn fadenojn al la gamboj de paseroj kaj sendis ilin turniĝantaj laŭ lia propra direktado. Kaj kie ili trenis tiun magian plektaĵon, grandaj arboj aperis, pezaj de floroj, fruktoj, nuksoj, aŭ vezikoj de raraj likvoroj. Oni diras, ke tiele li plektis la Grandan Arbon Daŭ’ sur la bordo de Sánra Akvo.”</p>

<p>“Ha,” diris malgaja viro en vesto el malhelaj bluo, bruno kaj nigro, “tion ĉi mi povas fari.” Li elprenis fadenan peceton, fingre ­batis ĝin, girigis ĝin, diris kvietan vorton, kaj la vivpovo de la sorĉ-formilo fandis la fadeneton farante el ĝi ŝprucaĵon de ruĝa kaj flava fajro, kiu dancis, kurbiĝis, ekiradis tien kaj reen laŭ la tablo ĝis la magaja viro ĝin estingis per gesto.</p>

<p>“Kaj tion ĉi mi povas fari,” diris <a id="kapucx" href="01-V.xhtml#kapucx">kapuĉita</a> figuro en nigra mantelo surŝprucita de arĝentaj cirkloj. Li elprenis etan pleton, kuŝigis ĝin sur la tablon kaj ŝprucetigis en ĝi pinĉon da cindroj el la fajrujo. Li elprenis fajfilon kaj blovis klaran tonon, kaj de sur la pleto venis flagretantaj punktetoj, briletaj per la prismaj koloroj ruĝo, bluo, verdo, flavo. Ili suprendrivis ĝis futa alteco kaj disrompiĝis en ŝprucaĵo el brilaj koloroj, ĉiu laŭ bela steloformo, kaj ĉiu aparta rompiĝo sonis kun ripeto de la origina tono — la plej klara, plej pura sono en la mondo. La punkteroj fariĝis malpli multaj, la sorĉisto blovis malsaman tonon, kaj refoje la punktetoj drivis supren por rompiĝi en ŝprucon de gloraj ornamaj brilaĵeroj. Pluan fojon — pluan ŝvarmon da punktetoj. Fine la sorĉisto remetis sian fajfilon, viŝis purige la pleton, metis ĝin ene de sia mantelo kaj refariĝis silenta.</p>

<p>Nun la aliaj sorĉistoj sinpuŝis antaŭen, kaj baldaŭ la aero super la tablo svarmis de vidaĵoj, skuiĝis de sorĉaĵoj. Unu montris al la grupo naŭ novajn kolorojn de neimagebla ĉarmo kaj radia belo; alia kaŭzis buŝon aperi sur la frunto de la gastigisto por insultadi la ĉeestantaron, multe malkomfortigante la gastigiston, pro tio ke la voĉo estis lia propra. Alia montris verdan vitran botelon el kiu la vizaĝo de demono rigardis kaj grimacis; alia montris globon el pura kristalo kiu rulis antaŭen kaj reen laŭ la direkto de la sorĉisto kiu ĝin posedis, kaj kiu proponis ke ĝi estis la orel-ringo de la fabela majstro Sankaferen.</p>

<p>Liejn atente rigardis ĉion, ridegis kun ĝojo pri la botele kaptita demoneto, kaj per pluraj rimedoj provadis trompe instigi la posedanton de la obeema kristalo al transdono, sen sukceso.</p>

<p>Kaj Liejn fariĝis malbonhumora, plendanta ke la mondo plenas de ŝton-koraj viroj, sed la sorĉisto kun la kristala orelringo restis indiferenta, kaj eĉ tiam kiam Liejn montris diskuŝige dek du pakaĵojn da rara spico li ankraŭ rifuzis apartiĝi de sia ludilo.</p>

<p>Liejn petegis, “Mi nur volas plaĉigi la sorĉistinon Léta.”</p>

<p>“Plaĉigu ŝin do per la spico.”</p>

<p>Liejn diris sensuspekte, “Vere, ŝi havas nur unu deziron, peceto de tapiŝo kiun mi devas ŝteli de Ĉún la Neevitebla.”</p>

<p>Kaj tuj Liejn trovis sin inter-rigardanta aron de subite silentaj vizaĝoj.</p>

<p>“Kio kaŭzas tian tujan sobrecon? Nu, proprietulo, pli da vino!”</p>

<p>La sorĉisto kun la orelringo diris, “Se la planko malsekiĝus per vino ĝis la maleoloj — eĉ per la ege bongusta ruĝa vino de Tanvilkát — la plumba postsigno de tiu nomo ankoraŭ pezigus la aeron.”</p>

<p>“Ha,” ridis Liejn, “lasu ke nur gusto de tiu vino trapasi viajn lipojn, kaj la parfuma odoro forigos la tuton de memorkapablo.”</p>

<p>“Vidu liajn okulojn,” venis ia flustro. “Grandaj kaj oraj.”</p>

<p>“Kaj rapidaj al vido,” diris Liejn. “Kaj tiuj ĉi gamboj — rapidaj al kuro, tiel rapidemaj kiel stelbrilo sur la ondoj. Kaj tiu ĉi brako — rapida por stabi per ŝtalo. Kaj mia magio — kio provizas al mi fuĝejon ekster ĉia priscio.” Li glutegis vinon el botelo. “Nun atentu. Jen magio el la tagoj praaj.” Li metis la bronzan cirklon super sian kapon, trapaŝis, prenis ĝin supren en la mallumon. Kiam li taksis la tempopason sufiĉa, li elpaŝis ĝin refoje.</p>

<p>La fajro lumis, la proprietulo staris en sia alkovo, la vino de Liejn situis apude. Sed pri la kunstarantaj sorĉistoj, restis nenia signo.</p>

<p>Liejn ĉirkaŭrigardis kun nekompreno. “Kaj kie estas miaj sorĉistaj amikoj?”</p>

<p>La gastiganto turnis sian kapon. “Ili foriris al siaj ĉambroj; la nomo kiun vi diris pezis al ilia animoj.”</p>

<p>Kaj Liejn trinkis sian vinon en malrideta silento.</p>

<p class="center">
	<img class="break" alt="***" src="images/break.png"/>
</p>

<p>La venontan matenon li foriris la gastejon kaj elektis ĉirkaŭiran vojon al la Malnova Urbo — griza sovaĝejo el disfalintaj kolonoj, subenfleksitaj frontonoj kun dispeciĝintaj gravuraĵoj, pavimitaj terasoj superkovritaj de kreskaĵoj el rustkoloraj muskoj. Lacertoj, serpentoj, insektoj rampis tra la ruinaĵoj; nenian alian vivaĵon li vidis.</p>

<p>Serĉante traireblan vojon inter la ruinaĵoj, li preskaŭ stumblis sur mortintulo — la korpo de junulo, iu kiu rigardadis la ĉielon per malplenaj okulkavoj.</p>

<p>Liejn sentis ĉeestanton. Li saltis retroen, <a id="rapir" href="01-V.xhtml#rapir">rapiro</a> duone elingita. Kurbspina maljuna viro staris lin rigardanta. Li parolis per malforta, skua voĉo: “Kaj kion vi volas en la Malnova Urbo?”</p>

<p>Liejn remetis sian rapiron. “Mi serĉas la Placon de Flustroj. Eble vi min direktus.”</p>

<p>La maljunulo faris ranan sonon ĉe la malantaŭo de sia gorĝo. “Pluan? Pluan? Kiam ĉesos la afero…” Li indikis la mortintulon. “Tiu ĉi venis hieraŭ serĉanta la Placon de Flustroj. Li estus provinta ŝteli de Ĉún la Neevitebla. Viu lin nun.” Li turniĝis for. “Venu kun mi.” Li malaperis malantaŭ disfalaĵon el ŝtono.</p>

<p>Liejn sekvis. La maljuna viro staris apud alia korpo al kiu la okulkavoj estis lasite malplenaj kaj sangaj. “Tiu ĉi venis antaŭ kvar tagoj, kaj renkontis al Ĉún la Neevitebla… Kaj tiuloke malantaŭ la arĥaĵo estas kroma. Kaj tie — kaj tie — ” li indikis, indikis. “Kaj tie — kaj tie — tiel kiel muŝoj prembatitaj.”</p>

<p>Li turnis siajn malsekajn bluajn okulojn refoje al Liejn. “Reiru, juna viro, reiru — aŭ via korpo kuŝos tie ĉi en ĝia verda mantelo por putriĝi sur la pavim-ŝtonoj.”</p>

<p>Liejn eltiris sian rapiron kaj svinge montris ĝin. “Mi estas Liejn la Vojiranto; tiu timu, kiu estus min ofendonta. Nu, kie troviĝas la Placo de Flustroj?”</p>

<p>“Ĉar vi insistas scii,” diris la maljunulo, “ĝi situas preter tiu rompita <a id="obelisk" href="01-V.xhtml#obelisk">obelisko.</a> Sed vi iros al ega danĝero.”</p>

<p>“Mi estas Liejn la Vojiranto. Danĝerego iradas kun mi.”</p>

<p>La maljunulo staris tiel kvazaŭ ekzemplero de vetere erodita statuo dum Liejn forpaŝadis.</p>

<p>Kaj Liejn demandis al si, supozu ke tiu maljunulo estus agento de Ĉún, kaj ĉimomente estus aliranta lin?… Estas saĝe ke oni ĉiel singardi. Li sursaltis altan tablaĵon kaj kaŭre kuris ree al tiu loko kie li estis lasanta la praulon.</p>

<p>Jen tiu venis, murmuranta al si, klinante al sia lam-bastono. Liejn faligis blokon de granito tiom granda kiom sia kapo. Frapo, gorĝa sono, elspirego — kaj Liejn turniĝis reiri laŭ sia vojo.</p>

<p>Li paŝadis preter la rompita obelisko por eniri larĝan korton — la Placo de Flustroj. Transe situis longa, larĝa konstruaĵo, markita de klina kolono kun granda nigra medaliono, la signo de fenikso kaj du-kapa lacerto.</p>

<p>Liejn sin kaŝis en ombro de muro, staradis observanta tiel, kiel lupo, vigle atenta por ajna flagro de ekmoviĝo.</p>

<p>Ĉio estis kvieta. La sunlumo aldonis mornan grandiozecon al la ruinaĵo. Ĉiuflanke, ĝis limo de okula percepto, videblis nur rompitaj ŝtonoj, senviva lando elĉerpita per mil pluvoj, tiel ke nun la homaĵeco tute forestas kaj la ŝtono unuiĝis kun la natura tero.</p>

<p>La suno moviĝis trans la malhele blua ĉielo. Liejn eventuale ŝteliris de sia observejo kaj ĉirkaŭiris la konstruaĵon. Nek iun nek signon vidis li.</p>

<p>Li alproksimiĝis la konstruaĵon de malantaŭe kaj premis sian orelon kontraŭ la ŝtono. Ĝi estis morte inerta, sen vibrado. Ĉirkaŭire laŭ la flanko — rigardanta supren, malsupren, al ĉiuj flankoj; fendo en la muro. Liejn enrigardadis la internon. Ĉe la malantaŭo pendis duono de ora tapiŝo. Krom tio la halo estis malplena.</p>

<p>Liejn rigardis supren, malsupren, al ia kaj alia flankoj. Troviĝis nenio en la vidkampo. Li pluiris ĉirkaŭ la halo.</p>

<p>Li alvenis alian rompitan ejon. Li enrigardis. Ĉe la malantaŭo pendis la ora tapiŝo. Nenio alia, dekstre, maldekstre, nenia vidaĵo aŭ sono.</p>

<p>Liejn pluiris al la enirejo de la halo kaj serĉis la <a id="aler" href="01-V.xhtml#aler">alerojn;</a> senvivaj kiel polvo.</p>

<p>Li havis senobstaklan vidkampon de la ĉambro. Sen io, malplena, krom per la fragmento de ora tapiŝo.</p>

<p>Liejn eniris, paŝanta per longaj molaj paŝoj. Li haltis en la mezo de la plafono. Lumo venis al li de ĉiuj flankoj krom la malantaŭa muro. Estis dek du malfermejoj tra kiuj eblis forkuri kaj nenia sono krom la nelaŭta martelado de lia koro.</p>

<p>Li faris du paŝojn antaŭen. La tapiŝo estis preskaŭ ĉe liaj fingropintoj.</p>

<p>Li paŝis antaŭen kaj rapide ektiris la tapiŝon malsupren de la muro.</p>

<p>Kaj malantaŭe estis Ĉún la Neevitebla.</p>

<p>Liejn kriegis. Li turniĝis sur paralizitaj gamboj kaj ili estis plumbaj, kiel gamboj en sonĝo kiuj rifuzas kuri.</p>

<p>Ĉún faliĝis el la muro kaj antaŭeniĝis. Sur lia rebrila nigra dorso li portis robon el okul-globoj surfadenigitaj per silko.</p>

<p>Liejn jam estis kuranta, rapide nun. Li eksaltis, preskaŭ flugis. La pintoj de liaj ŝuoj apenaŭ tuŝis la grundon. Elde la halo, trans la placo, en la sovaĝejon de rompitaj statuoj kaj falintaj kolonoj. Kaj malantaŭe venis Ĉún, kuranta kiel hundo.</p>

<p>Liejn rapidis laŭ la kresto de muro kaj risortis trans granda breĉego al rompitan fontanon. Malantaŭe venis Ĉún.</p>

<p>Liejn ekiris laŭ mallarĝa vojeto, grimpis super mason da forĵetaĵoj, malsupren en korton. Malantaŭe venis Ĉún.</p>

<p>Liejn rapidegis laŭ larĝa avenuo ambaŭflankita de kelkaj <a id="nan" href="01-V.xhtml#nan">nanaj</a> maljunaj cipres-arboj, kaj li aŭdis la sonon de Ĉún tuj proksima. Li turnis en arĥan pordon, prenis sian bronzan ringon ĉirkaŭ sia kapo, malsupren al siaj piedoj. Li trapaŝis, prenis la magian ringon supren en la mallumon. <a id="azil" href="01-V.xhtml#azil">Azilo.</a> Li estis izolita en malhela magia loko, malaperinta de tera rigard- kaj sci-povo. Daŭra silento, senviva loko…</p>

<p>Li sentis movetiĝon de malantaŭe, elspiron de aero. Ĉe lia kubuto voĉo diris, “Mi estas Ĉún la Neevitebla.”</p>

<p class="center">
	<img class="break" alt="***" src="images/break.png"/>
</p>

<p>Léta sidadis sur sia klinseĝo apud la kandeloj, plektanta ĉapelon el ranaj haŭtoj. La pordo de ŝia dometo estis barita per stango, la fenestro-ŝutoj fermitaj. Ekstere, Hebejo Tambro restis en mallumo.</p>

<p>Skrapsono ĉe ŝia pordo, grinca sono kiam la seruro estis provita. Léta rigidiĝis kaj rigardadis al la pordo.</p>

<p>Voĉo diris, “Ĉivespere, O Léta, ĉivespere estas du longaj brilaj fadenoj por vi. Du ĉar la okuloj estis tiom bonaj, tiom grandaj, tiom oraj…”</p>

<p>Léta sidadis kvieta. Ŝi atendis horon; poste ŝtelirante al la pordo, ŝi aŭskultadis. La sento de proksimeco estis for. Rano blekis de proksime.</p>

<p>Ŝi malrapidege malfermetis la pordon, trovis la fadenojn kaj fermis la pordon. Ŝi kuris al sia ora tapiŝo kaj ĝustigis la fadenojn en la displektitaj interkrucoj.</p>

<p>Kaj ŝi rigardadis al la ora valo, dolorigita per sopiro al Arivénto, kaj larmoj malkarigis al ŝi vidon de la paca rivero, la kvieta ora arbaro. “La teksaĵo malrapide plilarĝiĝas… Iun tagon ĝi estos finita, kaj mi povos veni hejmen…”</p>

<p class="center">
  <a href="01-05.xhtml">
    <img class="break" alt="ĉapitra fino" src="images/fino.png"/>
  </a>
</p>



<!--

<p class="left"><a id="_0220_" href="1-4.xhtml#_0220_"><b></b></a>  </p>
<a id="B_0220_" href="1-V.xhtml#D_0220_"></a>

<p class="left"><a id="_0230_" href="1-4.xhtml#_0230_"><b></b></a>  </p>
<a id="B_0230_" href="1-V.xhtml#D_0230_"></a>

<p class="left"><a id="_0240_" href="1-4.xhtml#_0240_"><b></b></a>  </p>
<a id="B_0240_" href="1-V.xhtml#D_0240_"></a>

-->

</body></html>